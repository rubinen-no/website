---
route: /2023/10/10/i-dag-er-verdensdagen-for-psykisk-helse
title: 'I dag er verdensdagen for psykisk helse'
description: 'Selv om Minecraft og det å eie en server er veldig gøy, er ikke Minecraft alene grunnen for at Rubinen eksisterer. Vi har siden vi begynte å realisere prosjektet våren 2023 hatt en ønske om å lage en platform hvor alle spillere skal føle seg hjemme. Et sted hvor de føler at de har eierskap, og som de føler at de er en viktig del av.'
category: 'Artikler'
tags: [psykisk helse]
---

Vennskap, inkludering og tilhørighet er tre nøkkelord vi har basert hele prosjektet på. Vi har hele tiden hatt et ønske om å nå ut til de som kanskje trenger det aller mest, de som kanskje av forskjellige grunner ikke har hatt mulighet til å ta del av samfunnet vårt som mange andre. De som kanskje ikke har hatt lyst, overskudd eller mulighet til å dra på skolen. For de som opplever utenforskap, diskriminering eller ensomhet. Vi har et ønske om å være her for alle sammen, men kanskje ekstra mye for dere som føler på noe av dette. For dere som føler at livet kan være en kamp litt for ofte.

Faktum er at **44% i Norge er plaget av ensomhet** i større eller mindre grad. **En av fem** føler de ikke har noen å vende seg til når livet blir vanskelig, **fire av ti studenter** sier de har få eller **ingen** venner. **En av tre** som blir mobbet på skolen sier at ingen voksne vet om det. (Verdensdagen, u.å.) Det betyr at om du ikke er plaget, er det stor sannsynlighet for at han som sitter ved siden av deg på bussen, i klasserommet, hun du ser gående utenfor vinduet, eller hen du bare møter bak kassa kjenner på sånne vonde følelser. Det er alt for mange.

Årets kampanje for verdensdagen for psykisk helse har et ekstra fokus på å opprettholde sosiale relasjoner. #gi8minutter heter det. Forskning har vist at kun 8 minutter på telefonen eller Discord med en du bryr deg om har en betydelig effekt på både relasjonen deres, men også den psykiske helsen (Verdensdagen.no, u.å.). For noen her er kanskje gaming det eneste stedet de møter folk, noe som gjør det til den aller viktigste møteplassen. På nettet er det ikke så viktig hvor du er fra, hvordan du ser ut, hva du tror på, for her kan du bare være deg selv. Folk ser på hvordan du er som person, det indre, og ikke alt det eksterne som egentlig ikke definerer deg. Her har du anledning til å bli kjent med, og glad i andre som ikke er oss selv. Det er akkurat dette vi alltid har ønsket med Rubinen, og med det fantastiske fellesskapet vi har lagd. Vi ønsker alltid at dere skal snakke med nye folk og danne vennskap, kjempe mot følelser av ensomhet og utenforskap SAMMEN.

Så bruk 8 minutter av dagen din og ring til en du er glad i. Det koster ingenting, og det hjelper dere så uvurdelig mye. Bygg vennskap, skap forhold, og lag relasjoner. For når alt kommer til alt, er det dette man sitter igjen med. Vennskap.

## Trenger du noen å snakke med?

Vi er her for dere om dere ønsker å snakke om noe. Vi tar tillit på alvor, og alt man eventuelt snakker om vil holdes hemmelig. I tillegg er det også en rekke andre steder der du kan snakke med folk om du trenger det. Martine har laget en liten oversikt i [⁠#hjelpetjenester](https://discord.com/channels/1102634157789675621/1112502046273327175).

Og en liten beskjed til dere menn som kanskje ikke føler at man kan snakke om følelser; man blir ikke mindre mann av det. Snakk med oss, eller noen du stoler på. Det er viktig å tenke på at det ikke er så lett å kontrollere når vanskelige følelser oppstår, for det er nesten umulig. Men det du KAN kontrollere er hvordan du velger å håndtere og snakke om de vonde følelsene. Så mitt tips til dere er, SNAKK.

Si hei til folk dere møter, smil og inkluder hverandre. Det kan være sånn at nettopp den du smiler til eller sier hei til, er den som trenger det aller aller mest.

Vi er glad i det fantastiske samfunnet vi har klart å lage på kun et år. Dere er viktige for oss, og vi vet at mange av dere er viktige for hverandre.

Vi er veldig glad i dere alle!

-Rubinen stabben
