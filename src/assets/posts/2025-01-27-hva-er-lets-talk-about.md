---
route: /2025/01/27/hva-er-lets-talk-about
title: 'Hva er "Let''s talk about..."?'
description: 'Tenk deg at ungdommer sitter sammen og skravler i vei om viktige og alvorlige tema. Stiller spørsmål, lytter, svarer hverandre, deler av sine erfaringer. Ber om råd og synspunkter fra andre ungdommer og voksne. Lytter og snakker med respekt for hverandre og viser omsorg.'
category: 'Artikler'
tags: [psykisk helse]
image: '/img/2024-06-08_19.56.46.png'
---

Tenk deg at ungdommer sitter sammen og skravler i vei om viktige og alvorlige tema. Stiller spørsmål, lytter, svarer hverandre, deler av sine erfaringer. Ber om råd og synspunkter fra andre ungdommer og voksne. Lytter og snakker med respekt for hverandre og viser omsorg.

På Rubinen ser vi mye av dette! Selv om man møtes for å spille, ha det moro og «tulle rundt» skjer det også viktige ting. Gode samtaler, nye vennskap og utvikling av relasjonskompetanse skjer ikke bare i virkeligheten, men også på nett.

Rubinen har i sin visjon at vi ønsker å «skape en plattform der barn og unge opplever vennskap og samhold». Ett av virkemidlene vi bruker for å få til dette er å ha strukturerte og gode samtaler med barn og unge. «Let’s talk about…» er samtaler vi inviterer til, med tema foreslått og stemt fram av spillerne selv. I disse samtalene opplever vi akkurat det som beskrives i innledningen – engasjerte unge som deler av seg selv med hverandre!

Det viktigste målet med «Let’s talk about…» er at barn og unge skal få gode samtaler sammen om viktige tema, lære noe om seg selv og andre – av hverandre. Vi var svært spente da vi skulle arrangere vår første «Let’s talk about… sex»! Det var opplevelser i kommunikasjonen mellom spillere, både skriftlig og muntlig, som viste oss at dette var et tema som var fint å ta opp. Vi forventet oss en del deltakere, og vi forventet i aller høyeste grad at mange skulle tulle og tøyse og ødelegge for en god og seriøs prat. Men vi tok totalt feil. Det var riktignok mange deltakere, men de var respektfulle og seriøse!

Samtalene blir tilrettelagt av Rubinens stab. Staben vår utvikler stadig sin kompetanse på grunn av vårt fokus på å utvikle mellommenneskelige ferdigheter i minst like stor grad som tekniske/spillorienterte ferdigheter. Hos spillerne våre viser det seg at de ønsker og trenger en slik arena som «Let’s talk about…» er. De etterspør stadig flere tema i samtaler, og tema de ønsker er seriøse tema som vennskap, mobbing, skole, fysisk og psykisk helse. Flere forteller også at de har få eller ingen andre arenaer de kan snakke som slike tema på – og der det er tilbud, har de sjelden ønske om å delta. De føler det blir konstruert og pinlig.

Et annet mål med å ha «Let’s talk about…» er å lage oppsummeringer som presenteres på vår nettside og sosiale medier, slik at foreldre og andre voksne kan få vite mer om hva barn og unge tenker, og hva de kan lære av å være sammen med hverandre.

Det og ha et sted man kan møtes i både lek og alvor, og ha en stab som støtter opp under samtaler, tilrettelegger for vennskap og god kommunikasjon mellom spillere. Dette gjør at Rubinen blir noe mer enn et kult sted å spille – det legger til rette for ekte vennskap, ekte utvikling, ekte glede, ekte følelse av å bidra positivt for mennesker rundt seg!
